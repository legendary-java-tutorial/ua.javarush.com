Debug в IDEA
<p>----------------------------------------</p>
Баг. У програмістів є свій сленг, і вам не уникнути ні знайомства з ним, ні детального вивчення. Отже, починайте втягуватися. Одним із перших слів, з яким ви познайомитеся, буде слово баг, від англійського&nbsp;bug (жук). Це слово
<p>----------------------------------------</p>
<h2>1. Баг</h2>
<p>У програмістів є свій сленг, і вам не уникнути ні знайомства з ним, ні детального вивчення. Отже, починайте втягуватися.</p>
<p>Одним із перших слів, з яким ви познайомитеся, буде слово <span class="term text-red">баг</span>, від англійського&nbsp;<span class="term">bug</span> (жук). Це слово означає <span class="text-red">помилку</span> в програмі, коли програма робить щось не те чи не так. Або просто якось дивно працює.</p>
<p>Проте, якщо програміст вважає, що програма, хоч і працює дивно, але саме так і було задумано, він зазвичай заявляє щось таке: «це не баг, це фіча». Це породило купу інтернет-мемів.</p>
<img src="https://cdn.javarush.com/images/article/c4e79517-547f-4ffd-81f1-96ad3e2e3cf5/original.jpg" alt=""/>
<p>Загалом неправильна робота програми може бути спричинена будь-чим: помилкою в логіці програми, помилками набору, неправильною побудовою програми й навіть проблемами під час компіляції. У будь-якому разі програмістам доводиться виправляти і справжні «баги», і будь-які інші недоліки, що є в програмі.</p>
<p><strong>Історія слова bug</strong></p>
<p>Найпоширенішою версією походження слова «баг» є така легенда.</p>
<p>У вересні 1947 року вчені Гарвардського університету тестували один із перших комп'ютерів — Mark II. Комп'ютер не працював, і під час перевірки всіх плат вони знайшли метелика, який застряг між контактами електромеханічного реле.</p>
<p>Комаху витягли, вклеїли скотчем у технічний щоденник і супроводили записом, що «баг знайдено й усунуто».</p>
<p>Вважається, що саме із цієї кумедної історії почалося використання слова <span class="term">баг</span> для позначення помилки, а слово <span class="term">дебаг</span> (debug) стало синонімом усунення помилок.</p>
<p><img data-id="d9eb8212-ba14-4a4f-9d7c-f8c846d95e0c" data-max-width="783" alt="" src="https://cdn.javarush.com/images/article/d9eb8212-ba14-4a4f-9d7c-f8c846d95e0c/original.png"></p>
<hr>
<h2>2. Налагодження програми</h2>
<p>Для усунення багів у своїх програмах програмісти використовують спеціальні програми-налагоджувачі (<span class="term">debugger</span>). Деякі з цих програм уміють налагоджувати навіть машинний код.</p>
<p>Java-програмісти для налагодження (<span class="term">debugging</span>) своїх програм використовують інтегровані середовища розробки (IDE), як-от IntelliJ IDEA, Eclipse і Net Beans. Наразі IntelliJ IDEA є найпотужнішим IDE, тому ми розглянемо процес налагодження на його прикладі.</p>
<p>IntelliJ IDEA може запустити вашу програму у двох режимах:</p>
<table>
    <tbody>
    <tr>
        <th>Режими запуску програми</th>
        <th>Значок на панелі</th>
        <th>Гарячі клавіші</th>
    </tr>
    <tr>
        <td>Звичайне виконання</td>
        <td>
            <img src="https://cdn.javarush.com/images/article/cbe4e4f0-6493-401b-adfb-b403d4ffa647/original.png" alt=""/>
        </td>
        <td><code>Shift</code>+<code>F10</code></td>
    </tr>
    <tr>
        <td>Запуск у режимі налагодження</td>
        <td>
            <img src="https://cdn.javarush.com/images/article/89fcc295-ee0c-4c5c-bcde-b1e65c026d14/original.png" alt=""/>
        </td>
        <td><code>Shift</code>+<code>F9</code></td>
    </tr>
    </tbody>
</table>
<p>Зі звичайним режимом роботи ви вже знайомі: програма запуститься, відпрацює й завершиться. А от режим налагодження принесе вам чимало сюрпризів.</p>
<p><strong>Режим налагодження</strong></p>
<p>У режиміналагодження можна всю вашу програму виконати <span class="term text-brown">покроково</span>. Або, точніше, <span class="term text-brown">відрядково</span>, тобто <span class="term text-green">рядок за рядком</span>. У цьому режимі можна відстежувати значення змінних на кожному кроці програми (після виконання кожного рядка коду). І навіть змінювати їхні значення!</p>
<p>Щоб оволодіти мистецтвом налагодження програм принаймні на базовому рівні, вам слід опанувати такі три функції:</p>
<ul>
    <li>Точки зупинки</li>
    <li>Покрокове виконання</li>
    <li>Перегляд значень змінних</li>
</ul>
<hr>
<h2>3. Точки зупинки (<span class="term">Break Points</span>)</h2>
<p>В IDE є можливість розміщувати в коді спеціальні мітки — точки зупинки (<span class="term">break point</span>). Щоразу, коли програма, запущена в режимі налагодження, дійде до рядка з позначкою <span class="term">break point</span>, вона призупинятиметься.</p>
<p>В IntelliJ IDEA, щоб установити точку зупинки (<span class="term">break point</span>) на певному рядку, досить просто клацнути мишею ліворуч від цього рядка. Приклад:</p>
<img data-max-width="1024" data-id="164477d8-6b28-4a9b-bbb5-bdec8eae7b5e" src="https://cdn.javarush.com/images/article/164477d8-6b28-4a9b-bbb5-bdec8eae7b5e/1024.jpeg" alt="">
<p>У результаті рядок буде позначено точкою зупинки (break point) і <span class="text-red">виділено</span> червоним кольором:</p>
<img data-max-width="1024" data-id="6c13e686-ebcf-44ae-b571-edbb9910133d" src="https://cdn.javarush.com/images/article/6c13e686-ebcf-44ae-b571-edbb9910133d/1024.jpeg" alt="">
<p>Якщо знову клацнути мишею на панелі ліворуч, установлену точку зупинки (<span class="term">break point</span>) буде скасовано.</p>
<p>Крім того, <span class="term text-red">break point</span> можна встановити на поточному рядку за допомогою комбінації клавіш — <code>Ctrl</code>+<code>F8</code>. Якщо знову натиснути <code>Ctrl</code>+<code>F8</code> на рядку, де є позначка <span class="term text-red">break point</span>, точку зупинки буде скасовано.</p>
<hr>
<h2>4. Запуск програми в режимі налагодження</h2>
<p>Якщо у вашій програмі встановлено принаймні одну точку зупинки, ви можете запустити програму в режимі налагодження, натиснувши комбінацію клавіш <code>Shift</code>+<code>F9</code> або клацнувши значок «жук».</p>
<p>Після запуску в режимі налагодження програма починає виконуватись як зазвичай. Але щойно вона дійде до виконання рядка коду з позначкою <span class="term">break point</span>, її буде призупинено. Приклад:</p>
<img data-max-width="1024" data-id="cc61ee0e-b149-4eca-8c8b-1b5c947ddd84" src="https://cdn.javarush.com/images/article/cc61ee0e-b149-4eca-8c8b-1b5c947ddd84/1024.jpeg" alt="">
<p>У верхній частині знімка екрана ви бачите код програми з двома точками зупинки. Програму призупинено на рядку 10 — його виділено синім кольором. Команда в рядку 10 ще не виконана, і в консоль ще нічого не виведено.</p>
<p>У нижній частині екрана ви бачите панелі режиму налагодження: панель <span class="term text-user">Debugger</span>, панель <span class="term text-green">Console</span>&nbsp;(виведення на екран), а також набір кнопок режиму налагодження.</p>
<p>Для того щоб продовжити виконання програми після призупинення, натисніть у нижній частині вікна кнопку <span class="term">Resume Program</span> на панелі ліворуч або натисніть клавішу <code>F9</code>.</p>
<img data-id="31abc1f1-4196-4a6b-84f3-5fed763833b5" src="https://cdn.javarush.com/images/article/31abc1f1-4196-4a6b-84f3-5fed763833b5/original.png" alt="Запуск програми в режимі налагодження 3"/>
<p>Якщо натиснути цю кнопку (або <code>F9</code>), програма продовжуватиме роботу, доки не зустріне наступну <span class="term text-red">точку зупинки</span> або не завершиться. На знімку нижче показано стан вікна після натиснення кнопки продовження виконання:</p>
<img data-max-width="1024" data-id="57a818c6-ce3a-4c31-9e13-07838b93203b" src="https://cdn.javarush.com/images/article/57a818c6-ce3a-4c31-9e13-07838b93203b/1024.jpeg" alt="">
<p>Програма зупинилася на другій точці зупинки, а на консоль виведено слова <code>Привіт</code> та <code>і</code>, тобто з трьох рядків з командами виведення на екран виконано тільки два.</p>
<hr>
<h2>5. Покрокове виконання</h2>
<p>Коли вашу програму запущено в режимі налагодження, її можна виконувати по кроках: <span class="term text-green">один&nbsp;крок</span> — <span class="term text-green">один&nbsp;рядок</span>. Для покрокового виконання використовуються дві гарячі клавіші: <code>F7</code> і <code>F8</code>: кожна з них запускає виконання поточного рядка коду. Однак спочатку вам потрібно призупинити свою програму за допомогою точки зупинки — <span class="term text-red">break point</span>.</p>
<p>Якщо ви хочете виконувати програму рядок за рядком, установіть точку зупинки (<span class="term">break point</span>) на початку методу <code>main()</code> і запустіть програму в режимі налагодження.</p>
<p>Після того як програма зупиниться, її можна буде виконувати рядок за рядком. Якщо натиснути клавішу <code>F8</code> один раз, буде виконано один рядок.</p>
<p>Отакий вигляд матиме наша програма, якщо після зупинки натиснути клавішу <code>F8</code> один раз:</p>
<img data-max-width="1024" data-id="28a631b5-7ebe-4c9c-a602-d6626ac9d0bc" src="https://cdn.javarush.com/images/article/28a631b5-7ebe-4c9c-a602-d6626ac9d0bc/1024.jpeg" alt="">
<p>Перший рядок методу вже виконано, і тепер поточний рядок — другий. Крім того, ви можете побачити в нижній частині знімка, що на екран уже виведено слово <code>Привіт</code>.</p>
<hr>
<h2>6. Покрокове виконання з проходженням методів</h2>
<p>Якщо у вашій програмі є власні методи і ви хочете, щоб в режимі налагодження ваша програма не просто виконувалася покроково, але й входила всередину ваших методів, для «проходження методу» потрібно натискати не клавішу <code>F8</code>, а клавішу <code>F7</code>.</p>
<p>Припустімо, ваша програма виконується покроково та щойно зупинилася на 5-му рядку. Якщо натиснути клавішу <code>F8</code>, IDEA просто виконає п'ятий рядок і перейде до шостого.</p>
<img data-id="c30966f6-7f59-4b06-80d0-f5f6dd6f0fc8" src="https://cdn.javarush.com/images/article/c30966f6-7f59-4b06-80d0-f5f6dd6f0fc8/original.png" alt="Покрокове виконання з проходженням методів"/>
<p>Але якщо натиснути клавішу <code>F7</code>, IDEA покроково виконає метод <code>main2()</code>:</p>
<img data-id="604000ea-0a28-4d01-875e-a672b0974c45" src="https://cdn.javarush.com/images/article/604000ea-0a28-4d01-875e-a672b0974c45/original.png" alt="Покрокове виконання з проходженням методів 2"/>
<p>Все дуже просто. Якщо вам не дуже важливо, що і як саме відбувається всередині методу, натискайте <code>F8</code>, а якщо важливо — <code>F7</code>, і тоді весь код методу буде виконано покроково.</p>